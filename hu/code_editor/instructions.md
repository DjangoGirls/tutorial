Sokféle kódszerkesztő program létezik, és valójában ízlés kérdése, hogy ki melyiket választja. A legtöbb Python programozó bonyolult fejlesztői környezetet (IDE - Integrated Development Environment) használ, mint például a PyCharm. Egy kezdőnek viszont nem ezek a legmegfelelőbbek. A programok, amiket mi ajánlunk, hasonlóan hatékonyak, de használatuk sokkal egyszerűbb.

Mi az alábbiakat javasoljuk, de nyugodtan kérj segítséget a coach-odtól, ő is könnyen tud tanácsot adni ez ügyben.

## Gedit

A Gedit egy open-source (nyílt forráskódú), ingyenes kódszerkesztő, az összes jelenlegi operációs rendszeren elérhető.

[Letöltés](https://wiki.gnome.org/Apps/Gedit#Download)

## Sublime Text 2

A Sublime Text egy nagyon népszerű editor, ingyenes próbaidővel. Könnyű telepíteni és használni, és minden operációs rendszeren elérhető.

[Letöltés](https://www.sublimetext.com/2)

## Atom

Az Atom egy teljesen új kódszerkesztő, amelyet a [GitHub](https://github.com/) hozott létre. Ingyenes, nyílt forráskódú, könnyen telepíthető és könnyen használható. Elérhető Windows-on, OSX-en és Linuxon.

[Letöltés](https://atom.io/)

## Miért telepítünk kódszerkesztőt?

Most talán azon gondolkozol, miért telepítünk speciális kódszerkesztőt, ahelyett, hogy a Word vagy a Notepad alkalmazást használnánk.

Az első ok az, hogy a kódot **egyszerű szövegként** kell szerkeszteni. Az általános (nem programozóknak szánt) szövegszerkesztőkkel, mint a Word és a Textedit, az a probléma, hogy nem egyszerű szöveges fájlt állítanak elő, hanem formázott dokumentumot (például [RTF (Rich Text Format)](https://en.wikipedia.org/wiki/Rich_Text_Format) formátumban), amelyben számít például a betűtípus, formázás, stb.

A másodsorban ezek a programozáshoz tervezett szövegszerkesztők kifejezetten kódszerkesztésre szakosodtak, ami azt jelenti hogy különböző funkciókkal segítik a munkát, mint például a programkód részeinek, szavainak kiemelése annak jelentése alapján, vagy az automatikus kiegészítés.

Ezt mind látni fogjuk a későbbiekben. Hamarosan úgy fogsz gondolni a jó öreg megbízható kódszerkesztődre, mint az egyik kedvenc eszközödre :)